---
title: הברכיים שלא כרעו לבעל, והחיילים שלא נכנעים לחמאס
subtitle: ""
date: 2025-05-24T19:17:49.498Z
author: אלעזר ריגר
author_image: /assets/images/a_semi-casual_portrait_of_a_slim_religious_jewish_man_with_long_payot_and_a_trimmed_beard_standing_o_29e27ad6-1334-4ed1-a462-308b6dfdc385.png
category: דעה
excerpt: "בין שלושת שלבי הקרב של גדעון – אמונה, יוזמה וניצחון – טמון מסר חד לימי הלחימה בעזה: לא עוצרים באמצע. כמו גדעון, גם אנחנו חייבים להאמין, להוביל, ולהמשיך עד להשמדה מוחלטת של האויב."
featured_image: /assets/images/whatsapp-image-2025-05-24-at-20.55.11.jpeg
published: true
urgent: false
featured: false
---
"מרכבות גדעון", זהו השם שנבחר למבצע הצבאי בו נלחמים חיילנו היקרים בעזה בימים אלה. מבצע גדול אליו התגייסו שוב לוחמי מילואים רבים, אשר אש האמונה והמסירות למען עם ישראל בוערת בליבם.

"מרכבות גדעון", כל מי שמכיר את הסיפור התנכ"י בספר שופטים זוכר שדווקא לגדעון בן יואש לא היו מרכבות. את המלחמה שלו הוא ניהל בקושי עם 300 לוחמים חמושים בלפידים ושופרות. וניצח. אז מרכבות לא היו שם, אבל מה כן היה אצל גדעון? בקריאה של הסיפור התנכ"י יש לא מעט דברים שנוכל ללמוד גם לימינו אנו, ולמלחמה אותה מנהל עם ישראל בשנה וחצי האחרונות.

כולם זוכרים את סיפור הקרב של גדעון, אך נזכיר בקווים כלליים בשביל לרענן את הזיכרון - עוד בטרם הקרב ה' מצווה על גדעון לצמצמם את צבאו מ32,000 חיילים ל300 בלבד, רק "הברכיים אשר לא כרעו לבעל". זהו שלב האמונה. השלב הבסיסי ביותר בטרם היציאה לקרב. האמונה בה', האמונה בצדקת הדרך והאמונה בכוחו של עם ישראל.

לאחר צמצום כוחותיו, גדעון מתכנן מבצע מדוייק בעל גורם הפתעה מיוחד, 3 קבוצות חייליו מתקרבות אל המחנה באמצע הלילה, כאשר בהוראה אחת מגדעון הם בבת אחת שוברים את הכדים שבידיהם, מאירים בלפידים ותוקעים בשופרות וכך גורמים לבהלה עצומה במחנה מדיין, האויב מתפזר לכל עבר תוך כדי פגיעה עצמית אחד בשני והצבא האדיר הזה פשוט על נפשו. זהו שלב היוזמה. נחישות, הכרה של השטח וביצוע מדוייק הם תנאי הכרחי לניצחון.

את המשך הסיפור, כבר זוכרים הרבה פחות, אם כי דווקא ממנו אפשר ללמוד לא מעט לימינו אנו - למרות ההצלחה הגדולה בשדה הקרב, גדעון לא עוצר לרגע ומתחיל במרדף נחוש ביותר אחרי ראשי הצבא המדייני, הוא ואנשיו רודפים ברגל כשהם עייפים וצמאים, בדרכם הם מבקשים תמיכה וסיוע מתושבי פנואל וסוכות, אך אלה מסרבים ועונים להם בציניות ובקרירות.

"ניצחון מוחלט?" הם שואלים את גדעון - "לא הבנת כבר שאין דבר כזה ניצחון מוחלט? די, העם עייף. אין לנו דרך להשמיד את מדיין. אי אפשר לנצח רעיון". הם מנסים לייאש את רוח העם. כאשר גדעון יחזור מהקרב הסופי, הוא יעניש את תושבי פנואל וסוכות בעונשים חמורים מאוד. המעשה הזה של גדעון ממחיש לנו עד כמה מסוכנת החלשת רוח העם בזמן מלחמה, ועד כמה חשוב שכל אחד ואחד ירתם לטובת הניצחון במלחמה, בכל מה שהוא יכול.

אבל גדעון לא מתייאש, הוא לא מוותר וממשיך במרדפו. אנשים מגיעים עד לקרקור, ושם הם מוצאים את זבח וצלמונע עם שארית הצבא המדייני יושבים רגועים מתוך מחשבה שגדעון ואנשיו המותשים לא יוכלו להגיע עד אליהם. אבל גדעון ואנשיו ממשיכים במרדפם עד לקרקור ומשמידים אותם לגמרי.

כדאי להתעכב רגע ולהבין את הפסוקים האלה. קרקור (על פי רוב הזיהויים) הייתה עיר שנמצאת בואדי סירחאן בערב הסעודית (!). המקום הזה רחוק 280 קילומטר ממקום הקרב המקורי של גדעון, זה פשוט מרחק עצום. גדעון ואנשיו חצו את כל המדבר הירדני במרדפם אחרי אחרוני המדיינים, בלי לקבל סיוע בדרך, בלי לעצור ובלי להתייאש בדרך. זהו השלב האחרון והחשוב ביותר. שלב הניצחון. הידיעה הברורה שהניצחון המוחלט הוא לא רק אפשרי, אלא חייב לקרות. גם אם בשבילו נצטרך לרוץ ברגל עד ערב הסעודית. בלי ניצחון אנחנו לא חוזרים הביתה! כך קובעים גדעון וחייליו הנאמנים.

"מרכבות גדעון" - מה נוכל ללמוד ממלחמת גדעון במדיין, למלחמתנו בחמאס בעזה? חוץ מהאמונה והיוזמה אנחנו חייבים לזכור שניצחון אמיתי ושלם הוא לא רק אפשרי, הוא חובה. עלינו ללמוד מטעותם של אנשי פנואל וסוכות ולעודד את חיילנו הגיבורים להמשיך בכל הכוח עד להשמדה מלאה של האויב באשר הוא, אלה המלגלגים "הכף זבח וצלמונע עתה בידך, כי ניתן לצבאך לחם?", ומנסים להחליש אותנו מהקרב - הם הטועים, וההיסטוריה של עם ישראל תוכיח שבשילוב של אמונה, יוזמה וביטחון אפשר לנצח את האויב. באמת.

מאמינים. יוזמים. מנצחים! 